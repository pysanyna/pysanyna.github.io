---
layout: post
title: Як мені материнство
subtitle: if you ever wonder
---

Невідворотно, виснажливо, щасливо.

### 1. Невідворотно: пріоритети і точка неповернення

Світ йде собі далі. 
У всіх свої справи: хтось готується до вступу в аспірантуру, хтось захищає диплом, хтось працює майже цілодобово, хтось продовжує публікувати фото в інстаграм, (додайте своє)...
Раніше я декілька раз думала, що моє життя поділяється на «до» і «після», але всі ті рази були кволою тінню справжніх рубежів.

Разом із пуповиною у день народження доньки мене ніби величезними гострими ножицями відрізали від мого минулого світу. 
Ось такі відчуття.
Бо однолітки, друзі і знайомі без дітей, всі люди планети без дітей, - то зовсім інший стан.
Розуму.
Свідомості.
Відповідальності.
Зовсім інший горизонт планування подій.
Зовсім інший світ.
«До» я відповідала тільки за себе. 
Я могла наробити дурниць і це мало вплив тільки на мене і наслідки лише для мене.
Я могла гайнути в мандрівку, не спати всю ніч і дивитись фільм, поїхати в інше місто, піти в театр і
при цьому думати про які завгодно речі: як я почуваюсь.
що думають про мене інші люди.
як я виглядаю.
що зараз відбувається в країні.
І ці думки здавались мені такими важливими і так природно було вставати зранку і планувати лише для себе.
Зараз крізь моє щоденне життя постійним питанням на задньому плані тягнеться пронизливе «як моя дитина». 
У кожній дії, у кожній розмові, в кожному моєму порусі і постійно. Коли вона не поряд, ці думки лунають гучніше, виходячи із перших рядів на сцену. Все, окрім неї, вмить стало другорядним, вмить перетворилось із важливого на шум.

### 2. Виснажливо: фізіологічний бік

#### 2.1 

Після кесаревого мої органи ніколи не будуть такими, як раніше - без рубця і спайок. Мабуть, я окремо напишу про свій досвід післяпологового періоду, а поки достатньо буде сказати, що навряд мій організм колись переживав інтенсивніше потрясіння. 
(Можливо, коли я народжувалась, але цього я не пам‘ятаю)

#### 2.2 Поділись тілом

В той момент, коли нове життя почало у ньому свій розвиток, моє тіло припинило бути лише моїм. 
Але разом з пологами це не завершилось.

Чому стільки мови про важливість грудного вигодовування?
Тому, що це в біса важко.
Я не розписуюсь за всіх жінок, я говорю лише про свій погляд.

Ми їмо щодня. 
В сучасному світі трапеза має ритуально-соціальне значення, однак з точки зору «голої» біології, єдина функця їжі - бути будівельним матеріалом, що забезпечує життєздатність організму.
Щоб серце билось і перекачувало кров, а легені наповнювали її киснем, будь-якій істоті потрібне регулярне надходження поживних речовин із зовнішнього середовища. 
В дорослому віці нам може здаватись, що людське харчування - це про виделку з ножем і їжу з тарілки, бо припиняємо харчуватись виключно рідкою їжею ще до того, як сформується щось схоже на пам‘ять. 
Але якщо ви вмієте тримати виделку з ножем, це означає, що хтось дуже терпляче і довго вас цьому вчив.

Я ніколи досі так чітко не розуміла, чому людей поряд з іншими приматами відносять до класу «Ссавці». 
Ми приходимо в цей холодний світ із теплої материнської утроби, на відміну від інших тварин, голі, без хутра на тілі, абсолютно безпорадні, озброєні лиш безумовними рефлексами, але найпотужніший з них - смоктальний. 
В новонароджених він виражений надзвичайно чітко. Коли мені принесли доньку, її, окрім пошуку грудей, більше нічого не цікавило. Це маленьке беззахисне створіння ще не вміє нічого, але воно запрограмоване ссати. Споживати будівельний матеріал єдиним доступним йому способом.
А єдиний передбачений для них еволюцією будівельний матеріал - материнське молоко. (Звісно, можна обійтись пляшечкою і замінниками, але це вже зовсім інша історія).

Коли я була на курсах, мене й на один відсоток не підготували до всього, що означає грудне вигодовування.

Я не знаю, як я собі його уявляла. 
Не так.
Я не подивилась, мабуть, у словник, щоб перевірити значення слова «регулярний».

```
РЕГУЛЯ́РНИЙ, а, е. - який відбувається, здійснюється, проводиться систематично, рівномірно, через певні проміжки часу.
```
Систематично.
Рівномірно.
Через певні проміжки часу.
Тоді, коли тебе болить голова.

Тоді, коли тебе болять післяопераційні шви.
Тоді, коли в тебе температура, тебе тошнить, ти не можеш встати з ліжка, в тебе післяпологова депресія, ти хочеш їсти, спати, в туалет.

Я ніби прив‘язана до доньки невидимими ниточками. Це як у фільмі «Золотий компас», де кожну людину супроводжує її персональний «деймон». Так от, я ніби деймон для доньки, а вона для мене. 

Більше 5 годин відсутності, і матінка-природа дається взнаки болем у грудях і фонтаном молока, де б я не була і що б не робила.

А ще я пам’ятаю фразу «груди спочатку можуть бути трохи чутливі, але за два тижні це мине». 
Трохи чутливі? 
Я обкусала собі всі губи, щоб стримати крик від болю, коли щотригодини, день за днем прикладала цю маленьку п’явочку до грудей.

#### 2.3 Зміна життєустрою

Переважно люди обговорюють те, чому присвячуюють багато часу. Тому таке поширене питання, ким ви працюєте. Чим займаєтесь. Бо це в значній мірі визначає, як минають ваші дні. 
Коли у вас маленька людина вдома, догляд за нею перетворюється на фул-тайм роботу, яка не має графіку і вихідних.
А ще стресову роботу: ви ніколи не знаєте, чи цей плач відчаю - просто чергове прохання поміняти підгузок, чи ваше чадо страждає від чогось серйонішого. 

### 3. Щасливо: Любов.

Це той досвід, який, мабуть, неможливо описати. Передати. Зрозуміти, поки не проживеш.
Минулого року в цей самий день не було нікого.
Не існувало. 
Аж ось, дванадцять місяців потому, біля мене лежить ціла людина, така досконала із своїми мініатюрними пальчиками, оченятами і брівками.
Вона - як нова картинка, що складається з варіацій генетичних пазлів двох людей.

Вона прийшла у цей світ з небуття, ніби з іншої планети.
Її серце почало битись, і я відчувала крихітні удари її маленьких ручок і ніжок.
Вона вирішила з’явитись на цей світ, така мужня, така смілива, що здолала весь довгий шлях і всі перешкоди.
І така беззахисна, така крихітна. 

Однозначно, день, коли вона народилась і коли я її вперше побачила - то неймовірний, найцінніший день мого життя.

Попереду багато випробувань, і життя вже ніколи не буде таким, але я вірю в те, що щоразу по-іншому відповідатиму на питання, «як мені материнство».

Невідворотно, виснажливо, щасливо.